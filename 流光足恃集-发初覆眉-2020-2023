“寓形宇宙间，佚我方以老。流光安足恃，百岁同过鸟。”
                   ——东坡
 
词：

【春光好.先慈已去四载】
须止酒，不攻诗，兀痴痴。似海前恩空在兹，逝如斯。
每岁宁无大恨，尘寰容我微思。此夕有花兼有月，一人知。
 
【喝火令.先慈已去五载】
我是区中客，君为天上人。秋风春草不相闻。试问五年间事，悯默莫能陈。
隔阔山和海，愿同光与尘。逐花逐水不孤存。冷绪无新，冷绪勃如云。冷梦有时依旧，冷梦薄如春。
 
【喝火令.第七年】
逝水之三世，浮云第七年。埃风愈老愈沉绵。我自白头无恨，心死与身闲。
已识空空质，犹耽淡淡缘。绝知浅梦胜深怜。梦外终焉，门外未春天。天外有星清亮，此外未须言。
 
【喝火令.睡莲】
明月仍明月，采莲复采莲。旧时朱碧各成烟。相隔十方烟水，相去一千年。
入世无如睡，涉江损此眠。不知何物恃芳坚。我亦无言，我亦在人间。花视我为知己，花视我深渊。
 
【喝火令.睡莲仍不开】
众醉宁无愧，独醒有所嗟。朝为烟浪夕为霞。我自蜕风而去，我自列仙家。
天地如同寿，人间险且遐。平生不语水中花。还似非花，未及擅芳华。还似百年前梦，未及问生涯。
 
【古调笑】
蕉绿。蕉绿。风力烟华勃郁。梦馀身境同尘。三界落花剩春。春剩。春剩。容我人间小等。
 
【忆江南】
天既暮，雨是未降愁。置此身于无有用，生斯世又不温柔。花与我同谋。
​​​
【南乡子.寄友】
君采畹兰纫。我向风澜称不臣。各自尘寰雄顾眄。无伦，熊大人和涵大人。
虽有匪思存。憾事何当幸事论。一样天涯霜雪盛。心魂，摧至清寒语尚温。
 
【南乡子】
痴我似顽云。慧我光华孤月轮。天意将圆思未满。无垠，下有东风吹正频。
但使梦能驯。报死为欢各几巡。哀乐有端离会起。无因，欲白头时花也新。
 
【南乡子】
岁月各相淹。小作新妍亦峻严。袭梦凉如熊白尾。厌厌。负雪跃回红绿潜。
世事已三缄。春破层冰试一拈。化掌绵如熊白尾。甜甜。栖遁温柔馀舌尖。
 
【菩萨蛮.值雨思人两首】
连宵雨气青犹溽，风荷红到无人处。坐石略如僧，看花愧不能。
归襟留后迹，眉拓伤心碧。两忘少年行，绝知末劫轻。
 
去年止酒同清夏，今年守拙陪清话。岁月各相淹，万方雨正严。
删诗愁自猛，挟梦思先骋。山水有馀灰，人间等一回。
 
【菩萨蛮.再过荷塘】
雨清雨浊无人会，闲生闲死空馀泪。少日意全殊，新花即故吾。
焉知明月白，不敌沧波碧。愿退守深红，怀馨香以终。
【西江月.山行】
我已诗中得道，君应传外游仙。隔花相见一千年，犹在群山对面。
白鸟欲衔月去，白衣不遇人闲。天风吹若到寰间，答以峭云一片。 ​​​
 
【西江月.菖蒲】
九节蒲根未死，仍伸一寸孤衷。悲欢元自不相通，只作人间清供。
直是花奇花古，何曾稠绿稠红。小瓶留得起南风，又把千年吹送。
 
【西江月.七夕】
我若人间太守，君当雨后西湖。水波微兴怨何如，开满荷花则慕。
明月将何从适，好风自与之俱。犹然隔在海山隅，遥指红尘不语。
 
【临江仙.栀子】
素愿元知天下白，云何开近栏干。手摩风雨气如山。花为尘外我，香是暑中寒。
结得同心良已厚，微熏余慨将殚。清愁祓尽却成欢。不消双鬓雪，祇作一生看。
 
【临江仙.又一年栀子新开】
直到美人都化月，尘寰我独何之。未完诗续未完诗。当风香素守，让雪白深知。
小试芳菲春自晚，一生且废相思。落花时正落花时。寸心终不死，微恨也堪持。
 
【临江仙.再一年】
弹压众芳春未稳，我来独峙东风。一凭孤白竞清雄。返魂香正永，祛魅夜何穷。
微雪英英衣上住，迟冰潜置怀中。此生赢得未从容。不逢还不梦，无往即无终。
 
【青玉案.榴花】
惊红矜白良多感，为肺腑、同肝胆。一树垂垂空荏苒。年来枯淡，花时英艳，始得相逢暂。
当年径把东风犯，不夜春成香自忏。入眼微尘知此憾。我持慧剑，君当阳焰，各试人间险。
 
【青玉案.与任之姐别】
微生久困风波力，复此夕、同舟楫。天地周旋恒不息，君追畴昔，我穷心迹，各自思弥极。
云间险识人间仄，晞露明朝山岳隔。为苦为欢胡在侧。君非日月，我非金石，是一双词客。
 
【青玉案.隔屏看夜樱】
一春冷酷之仙境，后夜雪、前生镜。瓣瓣拈來观泡影。大乘得证，小风如哽，愿隔屏相赠。
抛残心血白微冷，销尽鬓霜红极盛。吹罢衷情愁自猛。朝闻吾命，夕逢吾幸，胜百年空等。
 
【青玉案.继续云赏樱】
收香藏白留春盎，驯良夜、同云赏。无可往兮无可忘。东风馀响，多年馀妄，非独狂尘障。
是吾词不如人壮，是花荣未及人访。四顾人间怀二想。此中清况，平生清恙，只有悲能状。
 
【青玉案.雨中夜樱】
开何太急开何早，雨不恶、风犹好。意气豁时尘浩浩。春樱七日，春樱五秒，入我无情稿。
见三生事惟微笑，后一百年花可考。心置空山身远道。人间折返，人间未了，佚我无知老。
 
【青玉案】
绝知此恨绵绵久，成佳偶、成良友。刀我何须三世后。爱为独奏，爱为孤秀，不必深相候。
思无明处身将朽。触未及时但收手。金石徒坚犹积锈。爱如渴酒，爱如掣肘，不必遥相救。
 
【鹧鸪天.给珠崽崽的桂花小宴】
冽尔霜怀豁我眸，小花峻烈复温柔。纷如宿梦酲无解，郁到他生战未休。
都去病，各攻愁。坐忘三十六陂秋。呼云看罢山同老，一往人间不转头。
 
【鹧鸪天.旧香囊】
佞佛逃禅非所伤，漼然心事近端阳。置身天末新风雨，不语灯前旧绣囊。
存死志，返魂香。也无春气也无霜。针痕线迹应俱灭，我欲持之泪一滂。
 
【踏莎行】
袖底飞花，天涯清浪。非逃非逐非非想。微云小月却相妨，红尘先被青山障。
游侣成星，故情皆妄。逝同川上和心上。心兵徒自破愁城，川潮日夜犹消长。
 
【踏莎行】  
白鸟栖风，白猫巡夜。白蛾争闹呼来耍。多情小月莫相窥，容么么黑伸伸爪。  
曳尾何如，吃花去也。娑婆世界皆爬架。平生不识色和香，拣它三两枝看罢。
 
【踏莎行.初雪】
时代之灰，虚空何物，迩来天地无馀说。罡风不必罪苍生，千朝寒向无声结。
一场涳濛，演成春烈，身前多少星星屑。眼中苍白晦能明，世间坚白兴和灭。
 
【定风波】
天地侧身遂此怀，岁徂风露有余哀。少作通禅都一刹，肃杀，奇心沈痼两悲哉。 
我欲因之先泪下，还怕，花时只是不归来。何以漼然身事定，人境，死生消息受尘埃。
 
【定风波】
危坐东风气不平，劫埃红妄亘天青。别有微鳞惊海上，孤想，江山奇秀我畸零。
喧寂满城泥絮动，懞懂，人间清议尚分明。四月晚花愁逼视，如此，生之重与死之轻。
 
【定风波】
去岁怀山歌采薇，今春得免带宽围。荡荡恩波流几处，稽古，绝知天眼不曾窥。
草色前滩无再碧，空忆，满城尽是看花回。风撼红尘连紫陌，索寞，教人片霎恋斜晖。
 
【解佩令.太阳雨】
温柔一眼，伤心一箭，战东风、检兵摄念。白刃交驰，未遑息、红尘犯险。者人间、爱如驰电。
晴虹成茧，雨旸为堑，困中天、死灰焰焰。不似中情，久岑寂、烟遮云掩。者人间、饱看生厌。
 
【皂罗特髻.初雪】
我非爱汝，为一片飞花，一身孤注。我非爱汝，只不妨留驻。潜相顾、我非爱汝，况人间、日月移朝暮。我非爱汝，又白头如故。
应笑我非爱汝，把温柔深负。幻驰电、我非爱汝，化清露、再赴同来处。我非爱汝，却众生皆汝。 ​​​
 
【红情.端午游醉白池见荷】
其容灼灼。记雨前独坐，诗中轻谑。一笑娟然，浩荡深波湛无着。弹压东风未稳，千柄让、日华先泊。尽清辉、侧睨人间，霞断入天幕。
红萼，我不乐。任艳骨委埋，壮怀销铄。隔花忍见，动夜异馨正摇落。小劫长、成隐秀，容后死、风波潜恶。灭心头、诸念妄，復生眼角。​​
 
【木兰花慢.得友赠词，忆及十年前浦江畔同游事，宛然如新而光阴不冉】
江声犹隽永，竭江水、变江云。剩半死狂心，非花非雾，难冷难温。休弹泪，堪敛手，识飞光刀斧欲加身。我掷风华为号，君须浮白青春。
欲从劫处证天真。谬词客诗人。尽有限余晖，无边落照，大好红尘。略相闻，虚万事，复相思，金石片言存。君扫怀中冰炭，我留迹与星辰。
 
【木兰花慢.vv子赠香】
众芳殊未歇，兴独尽、意相仍。化昼色峥嵘，月华磅礴，霜气纵横。飞灰小、零劫处，恰年华风雨问胡僧。及汝温凉语罢，是吾活死骸成。
不知濩落与飞升。亦非爱非憎。迨往迹馀清，挹香三嗅，搜梦千层。贮怀深、侵衣润，肃眉棱、到骨益崚嶒。心外无花堪论，人间聊记吾曾。
 
【绿意.芳草】
我身匪石。向劲风烈雨，众中先识。城外春山，山外行人，人外光尘俱寂。孤根散质酬天地，拚一世、为宾为客。有情碧、异日玄黄，不与玉兰同色。
心绪飞花独好，笑芳岁自偃，我求明德。远道坚苍，隔浦空青，倚暮百年江汐。重英累茂知何处，野有棘、时无春息。但记得、万木前头，曾共落晖欹侧。
 
【沁园春.又一年忘记荷花生日】
养拙江湖，退身湖海，小赋生平。怅渐微虹气，枯禅破绮；弥坚心事，有客怀冰。铸日红深，驰波碧老，开近东风屈一鸣。还暗祝、识人间骨冷，花是神明。
尘中相视无情。算虽在此身堪两惊。向孤轮圆夜，顽痴自捍；电光浮世，露泪先零。泼眼斜晖，贯襟飞雨，逝水摇空悲且清。终未泯、觉人间馨异，花是吾名。
 
【金缕曲】
谁劝花堪戴。笑几何、风生山岳，月生沧海。秋水生哀春生梦，而我鬓生华彩。留半缕、朝云青睐。来似飞光空荡眼，剩星霜满地江湖改。敌深情，未逢败。
故青新白俱无赖。守枯骸、尘消仙籍，岁如流迈。天地侧身方破壁，是我禅心已坏。肯遂此、头颅一快。奇气渐疏簪不得，拭温柔刀下思危殆：衰甚矣，尚能爱。
 
【金缕曲】
爱有三千种。费沉吟、了无言处，怳如春梦。醒化空濛春星去，醉拍淋浪春瓮。笑一场、春华陪奉。惊起春雷声清激，历江湖老死春潮涌。钝于痛，止于恸。
沈埋青史或青冢。顾中年、心魔摧伏，心旌森动。此日劫风横吹冷，恨海情天目送。终不似、尘寰对拥。浮想尽时成捐忘，要千千万万者称颂。我何怂，我何勇。
 
【双蕖怨.忘记荷花生日】
破斜晖、一枝如恙。十年心近沧浪。载花未去江湖晚，几误来时双桨。容后访。空骋望、荷声策策听清响。老来健忘。待饱看湖山，倦当风露，向死语犹壮。
无情碧，微识红尘板荡。悬知白首怊怅。绝怜归北归南计，怀此良辰孤往。堪扺掌。香到妄、似吾文字终成障。并生世上。说不废相思，不耽魂梦，天意不曾想。
 
【山鬼谣.玫瑰&我们的爱】
破尘芒、匣中封印。秾华到此轻俊。希微佛火吹明炬，烧手深红馀烬。风隐隐。风振振、扬灰身与斜阳近。入襟入鬓。要侧艳摧哀，孤芳排怒，抵死勒花信。 
休思忖。世上情人未吻。攻心一语重问。天荒海竭香销歇，爱意如寒成阵。先汝困。先汝遁、无边春色无遗恨。永生一瞬。待岁月同仇，花光血刃，吾与汝相衬。
 
【山鬼谣.给VV子的玉兰】
破重寒、月归云肆。僻居不问春事。高华濯濯经风雨，一骑软红尘底。遥驻此。曾顾指、相逢若旧空无纸。笔锋孤未。笑及子栖迟，唯吾偃仰，往者莫弹泪。
于斯世。心共花光壮悔。意犹花气奇伟。轻袍犯雪如分袂，何物能消狂慧。劳梦寐。暂晤对、层冰欲裂开天地。羽卮停矣。祝浅夜深香，当浮大白，来者莫辞醉。
 
【秋色横空.秋荷】
我是孤臣。去江湖白首，应迹红尘。狂心委化无情碧，渊思锋锷犹温。形骸老，性命存。暂阅世逢花如故人。浪说昂藏偃蹇，与尔知闻。
零落月华一身。渐离披撼夜，寂灭违春。西风已郁苍生望，剧怜秋破三分。斯时已，斯水浑。念草木悲哉天地仁。但冷到而今，香到有痕。
 
【秋色横空.秋桂】
我是精魂。值山中未夕，世上重春。抱情怀质孤妍小，与风俱静俱焚。衣棱起，眼缬昏。剩半死赤心化逆鳞。一尔香深成障，香烈成勋。
众芳已无匹群。愿同新禅客，忆故将军。空摩意气如秋气，人间许暂逡巡。今往矣，千万人。笑斫尽清光为片云。却傍酒先降，近梦不驯。
 
【秋色横空.秋菊】
我是风华。把浮杯怒掷，睥睨尘沙。白衣未遣团枝缟，洗天朔气交加。严霜结，烈雨挞。想翠倚南山日正斜。隔阔交朋松竹，兄弟烟霞。
万古司秋惟花。纵非金非玉，无玷无瑕。岁方晏矣微根在，元知荣悴生涯。繁作客，芜亦家。值百卉具腓胡不嗟。省荆棘人间，小住则佳。
 
【踏歌.时隔七载应任之姐邀再咏赵粉】
偃卧。向春阴虚实论因果。向春思拘处持经课。向春愁如海维轻舸。
兀坐。急斓斑花事成星火。斗轻盈花气成云朵。解婆娑花骨成莲座。
红初妥，白旋堕。馀仙粉一本斜相亸。看不足东风，了不知花我。未多时好梦惊破。
 
诗：

【夏至】
赠我石榴花，赠我满衣霞。赠我双鬓华，赠我两天涯。
【小暑】
何物最深情，青荷与白鸟。羡尔身小小，羡尔心皎皎。
【大暑】
一花能消夏，荷气恰清苍。一星堪烛夜，人间正沧桑。
【立秋】
葬我以春风，一川花怒红。葬我以秋风，众山碧破空。
【处暑】
弃旧恩当风，似怀中团扇。坠前欢遗尘，似腕间珠串。
【寒露】
瞻日月其除，先天地晞灭。穷大千晶莹，适各自皎洁。
【霜降】
坐花气香侵，倚剑气哀矜。感秋气四临，盛杀气中心。
【重阳】
须尽菊花酒，须上最高楼。虚白少年头，虚拥万古愁。
【立冬】
曾为西南风，入君怀不得。今作天边月，羁吾心在侧。
【小雪】
磊落空作雨，旖旎不成花。此心温复冷，来对丽和华。
 
【昨夜】
朝雨夕风难具言，春衫劫换脱缠绵。江湖佐酒无兼味，忆到荷花不少年。 ​
 
【蜡梅一组】
那信中年须戒诗，看花宜病更宜迟。不妨小疾同闲乐，深坐斜阳入定时。
新柳缠绵旧日斜，将春天气更清嘉。狸奴睡起欢无事，笑汝鼻头先著花。
烈酒聊因青眼倾，疏花更此蜕多情。剧怜天意非非想，我暂周旋春暂停。
迢春天末夕漫漫，不独山中识大寒。一点故馨犹在树，十年薄雪老衣冠。
薄雪十年殊岁华，故馨哀极阔生涯。春收退迹吾收泪，久自临风不嗅花。
我袂我诗俱受尘，二三影事欲纷纭。当时谁记轻衫俊，花是随肩一片云。
野云心绪亦骄雄，气压年光双鬓风。斯世元多尘在眼，一花清似古相逢。
劫馀微火意馀灰，岑寂人间开几回。我到佛前犹怒目，花时只作半低眉。
幽作春心悍作香，物情终不及沧桑。此花与我思求败，为待平生肝胆凉。
铸愁造梦赴浮生，破妄未成花已成。纵有东风堪对语，明朝山海失归程。
 
【食粽戏作】
箬叶青，芦叶长，楚水千年怨汤汤。团新粳，移旧俗，五丝续命蒲酒熟。饮分清圣与浊贤，世味甘辛谙未全。微生暂延甜咸间，君子不党亦不偏。欲慰枯肠矜大嚼，快意倾盘供一噱。笑我词锋磨渐平，羡尔终未刓棱角。
 
【善哉行】
荡胸尘，忘川水，虚舟涉世成壮悔。第几界，彼岸花，孤根莫徙向天涯。欲证大因缘，忮求小团圆。我犹意悬悬，众生增慕思绵绵。啸歌继绝曲无名，绮丽难忘，若诸有情。河浊复当澄，馀哀剩勇，久矣微色声。月已驰兮日已夕，灼烁红化伤心碧。犯秋气棱棱，劫春魂历历，三菩提发三太息。终殊爱憎，我谁与朋。我即是公，我亦是僧。
 
【莳花记】
汝生之初风日薄，鲜丛历年呈幽萼。英气漫诞偏照灼，春不胜红青犹弱。与玩遗芳乖素约，人间我独增索寞。汝盛之时风日好，一枝香怒破昏晓。天涯在处哀芳草，万古花深春小小。慰眼秾冶同清窈，人间我独愧枯槁。汝衰之际风日微，馀馥意郁罢葳蕤。岁固芜漫情亦灰，花理有常悲莫悲。良木阅世盈十围，人间我独无所为。莳卉扬馨守一度，苦节匿采相留住。岁寒改色不异心，何须三嗅和三顾。繁英竞让浮靡先，孤根独占霜雪前。落花新示煌煌篇，活死骸成三十年。尘怀久已输顽健，偶为华光一破颜。
 
【四愁诗】
我所思兮白鹭洲，遍踩新荷苦无由。置身放迹兴绸缪，矫矫中年非常俦。自矜馀勇小温柔，有人襟抱擅风流。兹意相贻不相续，恣拟狂歌续四愁。弗与侔，未转头。岁月方遒，岁月长囚。
我所思兮杭州花，湖烟湖水极清嘉。白马骄嘶踏余霞，从游毕景策云斜。摅怀谈笑杳无涯，销平隽骨语劫沙。天地皆春忘独老，一样人间鬓有华。梦亦佳，良可嗟。世事微尘，世味薄纱。
我所思兮幽夜城，天风骇浪讵有声。心尚怵惕气纵横，腰间刀剑各棱棱。去住惶惶感至诚，终古人天殊爱憎。悬知当时明月在，岂惟清泪弹不成。愧未曾，第二生。君如一往，我复孤征。
我所思兮上上签，看莲未若看双鹣。晴明雨晦不遥瞻，半生同此住江南。中心是悼是沉酣，言嚏言怀两何堪。云外虚传青鸟讯，日边永绝故人函。付厌厌，也甜甜。意气将尽，肝胆相淹。
 
【小王子】
轻红意欲沈吟，深红自矜深心。飞红遽惜光阴，不教霜雪稍见侵。愈绮丽，愈负气，凝情独倚无限意。白日欹，恒星移，风宵香剧击玻璃。意气全非，归去来兮。今是昨非，归去来兮。嘉名玫瑰，归去来兮。岁月两于于，与尔长相须。「一解」
号于中野，槁死于中野。遁于永夜，抑摧于永夜。卸残鳞甲，复周游天下。化龙返渊，得寿享千年。众象俱能吞，万物有灵魂。触之心可扪，后死非幸悲孤存。谜空解，爱虚竭。轻轻啮，成暂别。轻轻啮，如永诀。「二解」
千花易狎赏，狐性独未驯。曾识高奇语，今可喻嘉宾。相逢殊先后，私怀致不平。众芳宁有异，百年眼终青。请祷诚以默，体物瞽为明。世间歧路者，起立伺群星。惟吾怅望，风开麦浪。天地无期只寻常，尚尔玉想琼思到金黄。「三解」
处世大梦未觉，由来人海孤泊。第四十三回日落，我临沙漠，知微生冥寞。画疏拙，新所作。旧欢能谑，初心无托。井水渊渊尘可濯，旅恨难凭夜磅礴。汝意何自若，我与我相搏。光年隔阔比山岳，余勇一往坚前约。飞掠，飞掠。第四十四回日落，我来践诺，把星星重捉。
 
【再叠前韵寄vv子】
怀人意深兼怀树，十载观花如观瀑。春禽弄吭无旦暮，狡兔栖寻庭阴午。落落日月铸金丸，促促急景弹飞露。将熟天气少晴明，南风被雨先淅沥。欲近中年潜自适，与君俱作天地客。不起心兵森对垒，暂留敛迹期后会。苦谈甘酸凛肺腑，笑拈清香彻表里。语至澹时何旷快，味转薄处唯厚待。尘欢易失年光改，筋力固懒馀顽在。愚儿已移故山海，活成奇话成偏爱。
